--- 
layout: post
title: Miehen carbonara
published: true
meta: {}
author: Ferrix
categories: 
- Reseptit
type: post
status: publish
---
Kaivoin arkistojen kätköjä ja löysin vanhan pastareseptin. Vaikka en
viime aikoina olekaan juuri pastaan koskenut, toimii kastike edelleen
vaikkapa paistetun kaalin tai vaikka juuresraasteen päällä.

Ruokaohjeen otsikkona komeili tyylikkäästi "PASTA CARBONARA à la
Ferriisi" ja annosmääräkin oli ammattimaisesti kirjoitettu:
"korkeintaan  pari annosta".  Nuori minä on selkeästi tiennyt, että
rasvasta ja suolasta se ruuan maku tulee ja vähäisestä tulee
vihaiseksi. Raaka-aineet kuuluvat seuraavasti:

<blockquote>
<pre>
 1 pkt	pekonia
 2	kananmunaa
 1 	iso sipuli
 2	valkosipulinkynttä
 2 dl	kermaa
 paljon	fettucine tai tagliatelle pastaa
 2 dl	kuivaa sherryä
 paljon	parmesanjuustoa
</pre>
</blockquote>

Valmistusohjeeseen mennessä pitäisi selvitä, ettei tätä annosta olla
tekemässä tytöille tai laihduttajille. Harmi vaan, että olen
jälkimmäiseen joukkoon sittemmin liittynyt. Eräänlainen terapeuttinen
veitsenkäyttö on myös ilmeistä tästä ohjeesta:

> Pannu tulelle. Hakkaa sipuli mujuksi. Saksi pekonista enintään
  neliösentin paloja. Pasta kiehumaan. Heitä pekoni pannulle.  Kun
  rasvaa näkyy, heitä sipuli kaveriksi. Heitä pannulle ainakin mustaa
  pippuria ja murskattu valkosipuli. Kun pekoni alkaa näyttää jonkin
  verran rapealta, viilennä seos kermalla. Juo sherryä. Riko munat,
  liruttele valkuainen soosin sekaan, yritä olla heittämättä
  keltuaista joukkoon tässä vaiheessa. Huolehdi, että soosista tulee
  tasaista eikä valkuainen käy kokkareiksi. Kun valkuainen alkaa
  hyytyä, ota pannu pois lämmöltä ja sotke keltuainen mukaan soosiin.
  Kaada pastasta vedet, sotke soosi ja pasta kattilassa. Juo loppu
  sherry viimeistään nyt. Tarjoile sentin parmesankerroksen alla.

Viimeksi tätä lajia valmistaessa käytin mustaa tagliatelleä, jonka
päälle lorottelin jonkin verran oliiviöljyä. Vaikka tuntuukin,  että
reseptiä taltioidessa olin hieman nuorempi ja hölmömpi, täytyy myöntää
ruuan olevan edelleen melkoista herkkua. Ruuasta voi tehdä myös
hifistelyversion sijoittamalla lisärahaa parmankinkkuun ja
luomutuorepastaan. Vanhemmiten olen huomannut myös, että sherryä voi
myös lirauttaa hieman carbonaran sekaan.
