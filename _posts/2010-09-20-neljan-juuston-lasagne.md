--- 
layout: post
title: "Nelj\xC3\xA4n juuston lasagne"
published: true
meta: {}
author: Ferrix
tags: 
- Reseptit
type: post
status: publish
---
Blogin tarkoitus ei missään nimessä ole tarjota pelkkiä äijäilyreseptejä, mutta ne toimivat oivallisina esimerkkeinä siitä, mitä ruuanlaitto voi nuorelle sinkkumiehelle olla. Parisuhteessa tehdyssä ruuassa on yleensä enemmän elämyksellisyyttä ja kynttilöitä. Toisaalta eihän maistuvassa ja ahdistavan täyttävässä ruuassakaan mitään vikaa ole, kunhan ei halkea.

Arkistojen kätköistä löytyi myös toinen ahdistavan täyttävä helmi. ruokalajin nimi on "Neljän juuston lasagne à la Ferriisi" ja annoskoko vaikuttaa olevan kohdallaan siellä neljän "normi" annoksen kohdalla. Noin arviolta näyttäisi, että lautasmallin mukaisia annoksia tässä on ehkä noin kymmenen.

Tätä ruokalajia tarjoamalla saa helposti ystäviä ja ajanoloon ystävät alkavat myös näyttää ystävällisen pulleilta. Joku viisas sanoi, että ruuassa ei voi olla liian paljon juustoa, joten olen luonnollisesti tehnyt tästä reseptistä myös kuuden juuston version.
<blockquote>
<pre> 2 pkt	Knorr (tai mitä nyt onkaan) lasagneaineksia
 150 g	mozzarellaraastetta
 150 g	aurajuustomurskaa
 150 g	emmentalraastetta
 1 pkt	apetit fetaa
 800 g 	jauhelihaa (vaikka lammasta)
 500 g	paseerattua tomaattikastiketta
 4 dl	kermaa
 väh 2	yksikyntistä valkosipulia
 1 pkt	tuoreita herkkusieniä
 3 lasi	keittelyviiniä
</pre>
</blockquote>
Tämä ruoka onnistuu paremmin itse tehdyllä kastikkeella. Tällaisenaan se on kuitenkin erittäin toimiva esimerkiksi kiireessä tai paikoissa, joissa on vähän keittokalustoa erilaisten komponenttien kiehauttamiseen. Itse tekemisen etu on taas se, että tietää ihan oikeasti, mitä ruokaan on laitettu.
<blockquote>Hakkaa herkkusienet ja valkosipuli mujuksi. Paista oliiviöljyssä ja heitä mozzarellan kaveriksi kippoon. Levitä kolmannes levyistä päälle. Uuni päälle (225C). Laita liha paistumaan, vähän suolaa, vähän pippureita, vähän curryä ja melko rutosti paprikajauhetta. Juo ensimmäinen lasi viiniä loppuun. Sotke maustejauhe tomaattimössöön, lisää kerma ja kiehumaan. Viskele aurajuusto kippoon, puolet jauhelihaa ja mössöä joukkoon. Uusi kerros levyjä. Leikkaa feta suikaleiksi levyjen päälle. Loput liha ja mössö päälle. Viimeinen kerros levyjä ja emmental päälle. Uunin lämpöön 20 minuutiksi, toinen ja kolmas lasi viimeistään tässä vaiheessa.</blockquote>
Viini on olennainen osa ruokaa ja joskus myös ruuanlaittoa. Olen havainnut, että tätä ruokaa pystyy tekemään myös, jos korvaa osan viiniä rakkaudella. Toisaalta hyvää tulee myös, jos käyttää molempia.
