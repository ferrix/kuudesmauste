--- 
layout: post
title: "Viimeisimm\xC3\xA4t punaviinit, osa I"
published: true
meta: {}
author: Ferrix
tags: 
- Viinit
type: post
status: publish
---
Olen huomannut, että syksyllä maistuu punaviini. Minulle toki maistuu aina, mutta sitä on myös ihan pyydetty tuomaan kotiin. Useimmiten perjantaipullo on siis punaista. Omat mieltymykseni ovat jo pitkän aikaa viettäneet Riojaan päin, mutta joskus pitää laajentaa. Siinä missä Rioja on hyvää esimerkiksi pihviruuan kanssa, ei aina ole välttämätöntä sytyttää kaikkia makunystyröitä täysillä.

Olen löytänyt muutaman viininshoppailumetodin, jotka toimivat melko hyvin:
<ol>
	<li><em>Kysy myyjältä.</em> Jo aikaa sitten Alko mainosti, että heille viini on työn lisäksi harrastus. Jostain syystä myyjä ei ole koskaan valinnut minulle viiniä, jota olisin jo juonut, vaikka minulla mielestäni onkin hyvä etikettimuisti.</li>
	<li><em>Valitse hinta. </em>Jos olet palauttanut pulloja tai lompakkosi kolikkolaarissa on viinipullon hinta, käy hyllyt läpi ja etsi tasarahaa. Senttejä voi joutua pyöristämään. Menetelmä voi tuntua barbaariselta ja hieman juoppomaiselta, mutta todellisuudessa tällä tavoin välttyy kangistumasta kaavoihin. Lisäksi joskus saattaa löytää alahyllyiltäkin jotain sinne selvästi kuulumatonta.</li>
	<li><em>Valitse vierestä. </em>Viinit ovat alkossa maittain. Valitse joku maa, josta on joskus tullut hyvää viiniä. Etsi joku tuttu ja hyväksi havaittu viini. Valitse hyllyssä seuraava viini.</li>
</ol>
Tällä viikolla päätin ottaa kaksi viiniä. Pysähdyin runsauden ääreen Chile-hyllyn kohdalla ja tuttu Cousiño-Macul Merlot tervehti iloisesti. Se on hyvä viini ja kaikki paikan päällä maistamani saman tilan viinit olivat oikein oivallisia. Ongelma on nimenomaan se, että olemme vanhoja tuttuja. Yhden viinin maistelu on tylsä harrastus. Toki laatu täytyy tarkastaa. Vieressä oli Gracia de Chile Malbec. Hintakin oli sama. Tulkitsin asian merkkinä ja nostin pullon hyllystä.

Toisen viinin päätin ottaa toisesta valtiosta. Viereinen valtio oli Etelä-Afrikka. Silmäni tarttui reilun kaupan merkkiin. Vaikka reilun kaupan rahoista edelleen merkittävä osa menee Suomen köyhälle valtiolle ja muille välikäsille, en ole koskaan maistanut täysin huonoa reilua viiniä. Hintakin oli sama. Kyseessä oli Thandi Shiraz Cabernet Sauvignon 2008. Siitä viinistä kerron myöhemmin.
<h4>Gracia de Chile Malbec 2008</h4>
Suomeksi viinin nimi on varmaankin kiitti Chilestä. Etiketin mukaan maku on mustaherukkainen ja osuvat siinä oikeaan. Maku on pehmeä ja viini sopii seurustelujuomaksi. Hinta karvan alle 9 euroa.
<h4>Fontella Chianti 2008</h4>
Tämä viini on tehty Sangiovese-rypäleistä ja kerätty Lokakuussa - näin kertovat meille italialaiset. Lukemista helpottaa englanninkielinen käännös. Viini on voimakkaan tanniininen ja vaatii seurakseen maukkaan ruuan. Kokeilin nimittäin ilman eikä maku päässyt oikeuksiin. Kun viini sai hetken aikaa hengittää ja ruokaa seurakseen, syntyi parempi ymmärrys. Tämäkin taisi olla yhdeksän euron hintaluokkaa.
