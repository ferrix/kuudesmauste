--- 
layout: post
title: Pihvin teoria
published: true
author: Ferrix
meta: 
  _edit_last: "1"
tags: 
- Välineet
type: post
status: publish
---
Olennaisin miehen ruokavalion perusta, jolla luonnonvarainen mies
lunastaa paikkansa lauman jäsenenä. Resepti ei ole lopulta kovin
kummoinen, mutta koska kyseessä on ruokablogi ja pihviä tekis mieli,
tallennetaan tämä metodi jälkipolville. Pihvin paistaminen on
näennäisen simppeliä hommaa näennäisen simppelille kokille, mutta
varmaan onnistumiseen tarvitaan vähän muutakin kuin tuuria.

Ensimmäinen olennainen tekijä lihan paistamisessa on lämpötila.
Kädenlämpöisellä pannulla lihan saa korkeintaan kuivumaan. Tästä
syystä muuhun kokkaamiseen ihan kivat peltiset teflonrimpulat
kannattaa unohtaa. Lämpötilaa tarvitaan, jotta pihvin pinta saadaan
sihautettua umpeen eikä mehukkuus pääse karkaamaan. Kunnolliseen
lämpötilaan tarvitaan valurautapannu, grilli, uuni tai nuotio. Nuotion
tai grillin tapauksessa pihviä ei ole tarkoitus työntää suoraan
liekkeihin. Emme kuitenkaan ole vielä päässeet lihaan itseensä.

Lihan käsittelyssä olennaista on laadun ja tuoreuden lisäksi
leikkaaminen.  Lihaa ei kannata leikata liian aikaisin, koska
pienemmistä paloista mehukkuus valuu ulos nopeammin. Joku ohje
suositteli lihan kuivaamista tarvittaessa, mutta moista tarvetta ei
ole toistaiseksi tullut eteen. Valmiiksi leikattuna ostetut pihvit
ovat toki ihan hyviä, mutta usein pihviliha tiskissä tai vakuumissa
maksaa enemmän kuin isompi filepötkö. Liha tulisi aina leikata syiden
poikki. Ajatuksena on se, että syyt menevät paremmin umpeen nopealla
sihauttamisella, kun taas vinoon leikattua pihviä ei saa kovin
helposti tiivistymään. Lisäksi pihvin muoto saattaa muuttua
jännittäväksi, jos se on leikattu vinoon.

Kolmas tärkeä asia on kahden edellisen tekijän summa. Hyvin leikattua
pihviä pitää paistaa riittävällä lämmöllä ja kuumaa ei saa kylmäksi
hetkessä.  Paistovälineen pitää olla koko paistamisen ajan samassa
lämmössä, koska pihvin kypsyyttä ohjataan paistoajalla. Nuo ajat eivät
ole kovin montaa minuuttia.  Edes kypsää pihviä ei tarvitse lämmitellä
puolta tuntia. Pannun lämmitystä odotellut pitkään kypsennetty pihvi
on lähes aina sitkeää ja paraskin liha on pilalla. Medium-pihvin
paistoaika on 5 minuuttia. Tuota aikaa ei ole tarkoitus paistaa ensin
yhtä puolta ja sitten toista, vaan aivan ensimmäiseksi lihan syyt
sihautetaan umpeen molemmilta puolilta.

Seuraava merkitsevä tekijä on paistorasva. Jos kaapista löytyy vain
margariinia ja juoksevaa rasvankuvausainetta, pitää kipaista
välittömästi kaupassa ostamassa jotain oikeaa tavaraa.
Kasvirasvavalmisteilla on toki paikkansa jossain kohtaa maailmaa,
mutta en oikeastaan tiedä, mitä niistä tulee kovassa lämmössä. Ainoa
kunnolla lämpöä kestävä kasvirasva taitaa olla kookosöljy. Eläimen
liha kannattaa paistaa eläinrasvassa, koska esimerkiksi edellä
mainitusta tai oliiviöljystä jää helposti makua, joka ei ole pihville
tyypillinen. Terveellisyydestä kiinnostuneille tiedoksi, ettei
eläinrasvan haitallisuutta ole pystytty osoittamaan ja jos väität
toista, en tarjoa pihviä. Minä käytän yleensä silavaa, voita tai
molempia. Silavan saa antaa sulaa kokonaan, mutta lihan pitää olla
putoamassa perässä, kun voi koskettaa pannun pintaa. Siksi, älä vielä
pudota.

Pihviin liittyy myös joitakin muotoseikkoja. Leikkauksessa on suunnan
lisäksi toinen tärkeä huomioitava asia: paksuus. Hyvä pihvi on noin
pari senttiä paksu. Jotkut pihvit kaipaavat vähän nuijaa ja niihin ei
kuulu marmori- tai sisäfilepihvejä. Nuijimisen tarkoitus on mureuttaa
pihviä ja lihan rakennetta on tarkoitus pehmentää. Sisäfile on
alkujaan pehmeätä, joten siitä nuijittu lehtipihvi on pilalla.
Nuijiessa ei kannata paukuttaa lihaa suoraan, vaan kelmun läpi.
Ensinnäkin nuijaa pysyy puhtaana ja kelmu auttaa lihaa pysymään
ehjänä; reikä keskellä pihviä ei ole hienoa keittiötaitoa.

Eli kerrataan nyt vielä. Parin sentin paksuista syiden poikki
leikattua laadukasta lihaa kuumennetaan eläinrasvassa oikeasti
kuumalla paistovälineellä ensin molemmilta puolilta sihauttaen ja
sitten noin viisi minuuttia kääntäen puolessa välissä. Tämä oli
kuitenkin vasta pihvin perusteoria. Maustaminen, marinointi,
suolapedit, viillot ja täytteet ovat sitten kukin oma lukunsa.
Perusmausteena toimii pihvin pintaan raakana hierottu suola ja
mustapippuri. Muut mausteet kerrotaan myöhemmin.
