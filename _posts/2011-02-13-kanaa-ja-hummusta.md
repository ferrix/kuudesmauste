--- 
layout: post
title: Kanaa ja hummusta
published: true
author: Ferrix
categories: 
- Reseptit

type: post
status: publish
---
Ei ollut kerrassaan mitään jääkaapissa. Pakastimessa oli kanaa,
laatikossa 1,5 kg kikherneitä ja yllättäen jääkaapissa oleva limepyre
muuttui yhtäkkiä hyödylliseksi. Tietääkseni taloudessa ei ole koskaan
tahinia ollutkaan, mutta hyvän hummuksen sai silti tuotettua helposti.

Hummus on suomalaisille tuttua lähinnä läheisen kebuffetin
mezepöydästä. Oikeasti hummus on ihan oikeaa ruokaa ja esimerkiksi
Ruoholahdessa on paikka, joka kutsuu itseään Hummus Houseksi. Sieltä
herkkua saa esimerkiksi kebabin kanssa, mutta itse pidän eniten
kanasta. Lisäksi tänään on sunnuntai ja pakkasta niin paljon, ettei
oikeastaan kiinnostanut lähteä miettimään kaupassa käymistä.
Salaatiksi tein tomaattimozzarellasalaattia, mutta mozzarella ja
punasipuli eivät kyllä hummuksen kanssa sovi, joten jätän tarkemman
ohjeen kertomatta.

Hummuksen valmistukseen menee 10 minuuttia ja kanan paistamiseen
suunnilleen saman aikaa, joten tämän jaksaa juuri ja juuri valmistaa
myös nälässä.

<blockquote>
<pre>500 g   kikherneitä
vähän   kikherneiden turvotus/säilöntälientä
5 rkl   limepyrettä tai limemehua
1 dl    oliiviöljyä ja/tai sulatettua voita
2 tl    cayennepippuria
4 tl    jeeraa
        persiljaa
tujaus  suolaa
</pre>
</blockquote>

Valmistus aloitetaan mössöttämällä kikherneet sauvasekoittimella.
Kaadetaan joukkoon vajaa desi herneiden lientä, limemehu, öljy ja
mausteet. Valmista tuli. Meillä oli öljy lopussa, joten piti jatkaa
voilla. Tällaisessa tapauksessa hummus pitää syödä lämpimänä, koska
jääkaapissa siitä tulee aika tönkköä. Valmiin seoksenhan voi tosiaan
tuupata jääkaappiin odottamaan aikaa parempaa, tarjoilla heti tai
lämmittää. Lämmitysvaihtoehdot ovat siis juuri keitetyt kikherneet tai
sitten vain seos mikroon hetkeksi.

<blockquote>
<pre>2       kanafilettä
        voita
        jeeraa
        kurkumaa
        currymaustetta
        suolaa
        pippuria
</pre>
</blockquote>

Hummuksen seuraksi kana kannattaa valmistaa vaikkapa intialaiseen
henkeen. Vaikka kanafile onkin oikeasti pihvi, tässä tapauksessa
täytyy heittäytyä vähän erilaiseksi: voi laitetaan pannuun ja perään
mausteet ja sitten vasta kana. Sekoittele mausteet valmiiksi ja paista
niitä hetki rasvassa, jotta maut aukeavat kunnolla ja sen jälkeen
lisää kanat ja kääntele siten, että mausteet jäävät pintaan.
